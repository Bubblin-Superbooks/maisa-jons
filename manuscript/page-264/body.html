<div class="leaf flex"><div class="inner justify"><p>"Mitäs sanotte viidentaalarin setelistä — huvitellaksenne esimerkiksi huomenillalla Klingenbergillä tanssiaisissa."</p><p>Anton otti liivintaskustaan sinisen viidentaalarinsetelin ja heitti sen<br>Maisan syliin.</p><p>"Menkää pois rahoinenne, sanon! — kas tuossa… kas tuossa — olkaa hyvä, — taikka muuten heitän sen."</p><p>Hän ojensi sen hänelle.</p><p>"Oh, joutavaa", nauroi hän, "— ha, ha, ha, joutavaa, Maisa! — ottakaa, mitä saatte. — Siinähän ei ole mitään pahaa. Voittehan ymmärtää, etten minä kerro sitä kenellekään."</p><p>"Tahdotteko ottaa sen takaisin — heti!…"</p><p>Maisa nousi ja heitti setelin Antonia kohden lattialle, kun täti Rask samassa tuli sisään keittiönovesta.</p><p>Maisa sieppasi ompeluksensa lattialta ja istuutui jälleen nopeasti.</p></div> </div>